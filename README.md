# Dialogh-Anakyklwshs-AI
Η τεχνητή νοημοσύνη βοηθά στην αποδοτικότερη διαλογή των απορριμμάτων της ανακύκλωσης στην πηγή, δηλαδή στους κάδους ανακύκλωσης.

ΣΤΟΧΟΙ:
•	Να εφαρμόζουν την Τεχνητή Νοημοσύνη για την παραγωγή χρήσιμων εφαρμογών για το κοινωνικό σύνολο.
•	Να διακρίνουν τις εφαρμογές της Τεχνητής Νοημοσύνης από τις διεργασίες επεξεργασίας δεδομένων.
•	Να προγραμματίζουν συστήματα μέσω του microbit.
•	Να συλλέγουν δεδομένα από αισθητήρες και να ανταποκρίνονται σε αυτά με κινητήρες.
•	Να αναγνωρίζουν την αξία της ανακύκλωσης και της βιώσιμης ανάπτυξης.
•	Να εργάζονται σε ομάδες.

ΤΡΟΠΟΣ ΕΡΓΑΣΙΑΣ ΟΜΑΔΑΣ

Η ομάδα ρομποτικής του σχολείου μας, που αποτελείται από μαθητές της ΣΤ (κυρίως) και Ε τάξης, θα αναλάβει να ολοκληρώσει την εργασία. Οι μαθητές θα χωριστούν σε μικρότερες ομάδες όπου η καθεμιά θα είναι υπεύθυνη για ένα επιμέρους τμήμα της εργασίας. 
Ο υπεύθυνος εκπαιδευτικός θα αναλάβει να προετοιμάσει τους μαθητές στην χρήση των απαιτούμενων εξαρτημάτων και τον προγραμματισμό τους, να αναθέσει τις εργασίες κάθε υπο-ομάδας και να επιβλέπει την πορεία της εργασίας.
Οι μαθητές θα μπορούν είτε να εργάζονται στο εργαστήριο Πληροφορικής του σχολείου, μετά το πέρας των μαθητών είτε να παίρνουν τα υλικά στο σπίτι τους και να δουλεύουν αυτόνομα ή και ομαδικά.
ΑΠΑΙΤΟΥΜΕΝΟΣ ΕΞΟΠΛΙΣΜΟΣ:
Υλικά	Κόστος
Elecfreak Smart AI Lens Kit	74,00 €
micro:bit Wukong Expansion Board Adapter	34,00 €
Micro:Bit	20,00 €
Servo Micro 2.2kg.cm Plastic Gears x3	3 x 3,60 €  
Αισθητήρας Υπερήχων 2 - 400cm HC-SR04	1,80 €
Βάση Στήριξης για Αισθητήρα Υπερήχων	0,60 € 
Σύνολο	141,20 €

Α. ΕΙΣΑΓΩΓΗ
Η ανακύκλωση αποτελεί αναμφισβήτητα έναν από τους καλύτερους τρόπους περιορισμού της ρύπανσης του περιβάλλοντος μέσω της επανάχρησης των υλικών για την κατασκευή νέων προϊόντων και έτσι προωθείται η βιώσιμη ανάπτυξη. 
Στο σημείο αυτό, η Τεχνητή Νοημοσύνη μπορεί να βοηθήσει στην αποδοτικότερη διαλογή των ανακυκλώσιμων υλικών με έμφαση στη διαλογή στην πηγή, αναγνωρίζοντας τις συσκευασίες και κατατάσσοντάς τες σε ξεχωριστούς κάδους, ώστε να γίνει πιο εύκολα και γρήγορα η διαλογή στο εργοστάσιο.
Β. ΑΝΑΛΥΤΙΚΗ ΠΕΡΙΓΡΑΦΗ
Το έναυσμα για την εργασία αποτελεί το γεγονός ότι, όπως γίνεται η συλλογή των ανακυκλώσιμων υλικών σήμερα, συσκευασίες διαφορετικών υλικών ανακατεύονται στους μπλε κάδους, με αποτέλεσμα να απαιτείται χρονοβόρα διαλογή των υλικών σε ειδικά εργοστάσια.
Η πρότασή μας είναι να κατασκευαστεί ένας νέου είδους κάδος ανακύκλωσης που, αξιοποιώντας την Τεχνητή Νοημοσύνη και την οπτική αναγνώριση αντικειμένων, θα αναγνωρίζει τα πιο συνηθισμένα ανακυκλώσιμα υλικά (π.χ. πλαστικά μπουκάλια, μεταλλικά κουτιά ροφημάτων) και θα τα ξεχωρίζει σε ξεχωριστούς χώρους, ενώ όλα τα υπόλοιπα υλικά θα συλλέγονται σε έναν άλλο χώρο του κάδου.
Ο κάδος αυτός μπορεί να αξιοποιηθεί καλύτερα και να έχει μεγαλύτερη απόδοση σε χώρους όπου τα απορρίμματα είναι κατά πλειοψηφία συγκεκριμένου είδους (π.χ. σχολεία, γήπεδα, γυμναστήρια, χώροι εκδηλώσεων κ.τ.λ.).
Σκοπός δεν είναι η πλήρης διαλογή όλων των ανακυκλώσιμων απορριμμάτων, αλλά η αποδοτικότερη διαλογή και επεξεργασία των υλικών σε επόμενα στάδια.
Για την εργασία αυτή θα χρησιμοποιηθεί ένας κάδος, ο οποίος θα χωριστεί σε τρία μέρη για την διαλογή και συλλογή απορριμμάτων:
1.	Συγκέντρωση πλαστικών μπουκαλιών (π.χ. νερού).
2.	Συγκέντρωση μεταλλικών κουτιών ροφημάτων (π.χ. αναψυκτικά).
3.	Συγκέντρωση όλων των υπόλοιπων ανακυκλώσιμων υλικών.
Στο εσωτερικού του κάδου θα υπάρχει ένας ειδικός χώρος στον οποίο θα καταλήγει το υλικό, αφού έχει πεταχτεί στον κάδο. Από αυτό το σημείο αρχίζει η διαδικασία αναγνώρισης και διαλογής. 
Στον χώρο αυτόν, επειδή θα είναι σκοτεινός, αρχικά θα πρέπει να φωτιστεί με leds, ώστε να μπορεί να λειτουργήσει η κάμερα. Ένας αισθητήρας απόστασης θα αναγνωρίζει αρχικά ότι ένα υλικό έχει πέσει μέσα στον ειδικό χώρο. Στη συνέχεια, η αναγνώριση του υλικού θα γίνεται από την κάμερα που έχει ενσωματωμένο λογισμικό Τεχνητής Νοημοσύνης και θα βρίσκεται σε εκείνο το σημείο. Η ειδική αυτή κάμερα θα πρέπει πρώτα να εκπαιδευτεί, ώστε να αναγνωρίζει τα συγκεκριμένα υλικά (πλαστικό μπουκάλι ή αλουμινένιο κουτάκι ή άλλο υλικό). 
Η κάμερα θα συνδέεται με το microbit για την περεταίρω επεξεργασία και ενέργειες. Το microbit αφού λάβει το είδος του υλικού που αναγνώρισε η κάμερα, θα κινεί αντίστοιχα τους κινητήρες servo ώστε το υλικό να «πέσει», με τη βοήθεια βραχίονα στον κατάλληλο χώρο συλλογής.
Εκτός από τα ηλεκτρονικά εξαρτήματα, όλα τα υπόλοιπα υλικά που θα χρησιμοποιηθούν για το έργο αυτό θα είναι ανακυκλώσιμα και εύκολο να  βρεθούν από τους μαθητές, με βάση τις αρχές της κυκλικής οικονομίας.
Ο κάδος θα σχεδιαστεί με ειδικό τρόπο (υλικά και ανθεκτικότητα), για να τοποθετηθεί στην αυλή του σχολείου ώστε να χρησιμοποιηθεί από όλους τους μαθητές. Σκοπός είναι αρχικά να ευαισθητοποιηθούν οι μαθητές σε περιβαλλοντικά θέματα και ταυτόχρονα να γνωρίσουν τις δυνατότητες της Τεχνητής Νοημοσύνης.
Ένας από τους στόχους της εργασίας αυτής είναι να γίνει κατανοητό από τους μαθητές ότι οι εφαρμογές της Τεχνητής Νοημοσύνης δεν έχουν πάντοτε το αναμενόμενο αποτέλεσμα και υπάρχουν πιθανότητες λανθασμένων αποφάσεων από το σύστημα. Για τον λόγο αυτό, αφού χρησιμοποιηθεί ο κάδος αυτός από τους μαθητές του σχολείου για ένα χρονικό διάστημα, η ομάδα ρομποτικής θα αναλάβει να μετρήσει την απόδοση του συστήματος, καταγράφοντας τις επιτυχημένες και μη αναγνωρίσεις υλικών σε κάθε κάδο. Τα συμπεράσματα που θα προκύψουν μπορούν να οδηγήσουν σε βελτιώσεις της κατασκευής και του λογισμικού.
Γ. ΑΞΙΟΛΟΓΗΣΗ - ΔΙΑΧΥΣΗ
•	Παρουσίαση σε μαθητές και γονείς του 1ου Δημοτικού Σχολείου Πολίχνης.
•	Ανάρτηση στην ιστοσελίδα του σχολείου.
•	Συμμετοχή στο Μαθητικό Συνέδριο Πληροφορικής (http://www.math-syn-pli.gr)
